["i kurudong.", "manangon tokou di kurudong. manjadi i kurudong dino opodok po iosido sinamadan no laid dit ama tu", "iosido dino o komulakan do kusai. ioti dino turu songobpinai limo it ongokusai om duvo it ongondu.", "manjadi i binatang sino dino banalko anaru tu okonko nehas i valai ong kodori gima oulud banal ong", "kodori. na antad dit opodok po iosido aso kerad do kavantang di kurudong om aso kerad do kohijau om i", "buatan nga asot kerad dot ulun tu kiansamung no laid dit opodok po.", "na kodung nagazo gazo no boros dit ama ikau nobo dino ot ahat ot onuvon ku dot samadan ku sampai", "poguruvon tokau dino tu harapan diti valai tokou ka dit ama. na i kurudong dino koduung nagazo gazo. no", "a mikuli sid valai tu a koho it ama vinalazan dau sid tagad dot odopon dot iseso nopo iosido. ino gamaon", "di kurudong mangaji nopo do kokobol.", "na kodung nagazo gazo no iosido om kikobol no nga nosompungan no do rogon dot okonko rogon dot", "araat inonsomungan. na nokouli no sid valai tu a nokoho it ama do mingodop sid tagad ong it agazo gazo ", "no rumosi dot. . .", "kodori gima kodung varo no koronu dot ulun no varot sumaap. na rumosi it ama do keseso i kurudong", "sid tagad om varo korikot do mamatai na pinouli no dit ama. nokouli po i kurudong nga boros dit ama ", "ikau bo dino ahat a koho oku dot tumanid ko do panansavaan nu. osuhul no sumuhut ko dilo dohon do", "kenginan. manjadi osuhul no om mangandu i tokou no. ino no ot onduzon tokou inot anak dinot osukod", "tokou siti ka dit ama. na nakakun no i kurudong.", "i kurudong sid govuton moguru", "na ioti dino okonko ulun do monombitil lumundu ioti dino. mazad po dit anak vagu no banal i", "kurudong ong kodori gima tu varo ponukungan di kogozoo dot ulun tumintin no om kavantai sinuhu ", "no dinot ama i kurudong mogihim do bangku dot tuntudun tu boros dit ama alaku banal ot bangku dot", "tuntudun tu dagangon banal do sarip ka dit ama. na tumiim no i kurudong mamanau. nga pamanau nopo", "iosido insan ogi nakadapat no tu ohijau. nokokuro ong sid savat it tuntudun nga anui. na kemot nopo dit", "ama om iadino i buatan di kurudong na sinuhu no dau dot ino ot ponso horian dioti it ongobpinai vokon", "mongumo ong i kurudong no manganu dot bangku dot tuntudun.", "na toun po diri boros dit ama adeh ahat mihukum tokou no tu a ku atamaan ong kalasu ko ka dit ama.", "na nakakun nopo i kurudong tu agazo no banal iosido. okonko dapu ot inindamo dit panansavaan ", "inindamo dit osukod di valai bangku dot tuntudun ot indomoon tu i dapu kurang alaku banal. ong bangku", "dot tuntudun banalko alaku kodori. na boros dit panansavaan nokuro ong isurung o sulap dot oponu dot", "dapu amu oku mangakun. ong bangku ogi dot tuntudun dot inturu kopinturu nga pasavo oku ka dit osukod", "dino. na boros dit ama di kurudong tau di ahat. bang kemot ko do iadino na kasavo tokou. bang a ko", "kemot kuozon ka dit ama. boros di kurudong na tiiman nobo. kali tumutu kou no do tolu gantang o", "vagas tu okorui ku sid govuton ka di kurudong.", "na nening po dit osukod i iadino nopongo no i hukum dioti tu kopitorima. na susuvab po diri asarap ", "po pamanau i kurudong sid govuton tu i janji dino turu not adau o kotinangan.", "nakapanau i kurudong nga norikot i badi. i badi dino okonko osodu sinod valai. nening dit ongo sarip", "dot varot kabalan sino om varo ohijau tu varot ulun do minonuturan duato no banal di sarip dot isai. na", "tumimpuun po amu po valangon dit angaanak. alaid no valangon dot i kurudong ka. kening nopo di", "", "sarip tuturanai sid kinoruhangan dau. na nongokouli po i sarip pangahabal no sid pomogunan dau dot", "varot akansang sitid pomo gunan do rungus ka kinabalan po ka kian samung po ka.", "nening dit ongoulun do bakaka dot okon osomok somok i pomogunan dino. na boros dit ongoulun sori", "sid bakaka tiimai tokou i kurudong ka tu sokoviai iti pomogunan norikot tokou no ngavi. nga aso kerad", "di tokou siti ponong ka. na tiiman po ong i kurudong tu mad koronu okuro ong ino sarip nga momoros ka", "di bakaka.", "na susuvab po di badi i kurudong nokoling no sid govuton tu ino manganu di bangku dot tuntudun ", "pamanau no it ongoulun do bakaka rumikot sid pomogunan dino tu mongorumpak. na ioti dino inturu ", "kopiinturu tu i pongitungan dit ongoulun do bakaka ong okudik nga aso tinganan ka tu okonko odibak ino", "binatang dino.", "na kotoluvan diri om nokorikot ogi it ongoulun do bakaka tu lumazag gima om sid rahat po ot vina ", "zaan okonko otimburusu o panau miapit apit mongoduat do sionggo o pomogunan no banal di kurudong.", "na sid kotolu pot adau antad di badi nokorikot no i bakaka. na i kurudong kakali sid tanga do govuton ", "amu po nokouli uli.", "korikot nopo it ongoulun do bakaka duato no sid sarip sid somok sid valai dino. boros di bakaka sionggo", "i binatang di kurudong ka. ei amu osodu siti ioku not pangkalan dioti om siti not badi dot agazo ka di", "sarip. na apakai neno ka di bakaka iokoi diti okonko nunu o tomod ka tumiim nobo dizau ka tu ohijau", "om nokoronu no banal dot kabalan ka dit ongoulun do bakaka. au aso tiiman dikou ka di sarip ong i", "", "kurudong ka. andang andang sinamadan dilot ama antad dit opodok po ka. a kou gumuna dino ong", "otoron i kurudong ka di sarip. ai tiiman ka dit ongoulun do bakaka tu it ongoulun do bakaka dino ka ", "toturu turu narangau i kangkab banal ko ongogazo . na boros di sarip atag no beno ong tumiim koui.", "rontob nopo insuhat kou banal. ralan ma siti no. tumakad diti. nga katakad takad koui dino kiralan no", "vagu dot sid gibang. nga kadan kou maza no silo tu okon ilo o diolo do valai. sid vanan o diolo do valai.", "na antad diti duvo o burul dot alapazan na iri ogi dioti ka di sarip.", "pamanau no i bakaka. na i kurudong dino amu po", "nokouli uli kakali sid tanga do govuton. korikot po it", "ongoulun do bakaka sid koduvo i burul na olungungan no i", "binatang di kurudong dot molu olu no i binatang ka.", "nitukodi di sompi burul nokotutup sompi sid burul ka ", "kinotutupon do valai tu anaru i binatang. i binatang dino ka ", "ong i pongoretan no dot gama manangon tokou kodori ", "tipuan barambang ka i binatang. ino kabarasan dot ", "tipuan barambang dino ka varot lumohing no ot ulun dot", "minduzu sinod binatang di kurudong. otipu i tungkat om", "kompus ogi di valai tu banalko anaru ka i binatang .", "na pongitungan dit ongoulun do bakaka ong okonko", "intodonon sid ongososogohon mongimpa dot ulun mad nga", "rikoton i valai amu otinganan mamatai tu ogumu it ulun. na", "intodonon dit ongobakaka sid ongososogohon mongimpa dit", "ulun. varo varo sumagou dit oimot patazon antava it ulun uli", "antad sid ginamaan nga patazon no. na nengkudikan no om", "rikoto ogi i valai. na antad di kinorikatan dau nasadapan iri ", "ka sampai nosu vaban mongimpa dit ulun talib no ka ", "nentanga i suvang do valai. susuvab po diri soruvango no di", "bakaka", "ioti ", "nasadapan po ioti mamatai om navi no ka dit ulun tu", "sumaap no it ulun sino. nga aso not ohijau aso kerad di", "kurudong kohijau kagi om okonko nengat dot varo", "mangazou do rumikot. na i kurudong dino okonko nokouli ", "uli kakali sid govuton. na mazad po di mavi no it ongoulun nemot no di bakaka it inuvung di valai sino it", "anak dot osukod modop odop ka. na kodung nemot tabpaai no om lopoto no do karung om poginito sid", "tiningusan tu i pongitungan dau oviton ong muli no. na a nopo iginit osoluvan dau monibas dot navi no i", "suvang do valai nolingan ong i niginit. i pot duvo it obpinai di kurudong ot nandaman mongovit. na inot", "ongobakaka maoi nga nohinaani tu tolu po o nokouli. i pot nosimpipi po it ohijau banal.", "i binatang di kurudong. na siumarap", "na adau di kinoulian di bakaka nga kinoulian di kurudong sid govuton. na i kurudong kotoluvan sid", "himbaan. na kouli nopo i kurodong ovongo tu sori ogit tagad dau orongou no laid it ngantod dinot agung", "dino valai tu okonko oingkod ingkod ot agung tu ohigak. ino ogi om agung po om varo mulongko", "abaralangau dau o boros dot ulun nga aso no. adeh ovongo i kurudong. manjadi pivo zoon di kurudong", "tumangkus om misasadang po dino bangku dot tuntudun nga okuro ong uhus ogi ino govuton tu humago ", "vokon no ong kemumui do ralan vokon no ong amu dot rikoto di kurudong ino valai dot bai manuk po o", "sampakok tu aso not ulun ulun om inot ongovogok sanggari. na nemot po di kurudong ino iadino banal ", "noko oruol i ginavo dau tu nohizaan nokoling iosido. kodung no nokorikot lungkibo no it onsung dau om", "vozoon moros boros dot adeh dou ra banal o mangazou iti tu a otoron oku. pogi ong otoron oku a pot", "", "elaan dot opunso ot ongomolohing om ongobpinai diti. pengkuro ong otoron oku ogi nga peng kuro po.", "kali itit inindamo dioti diti tu gumu gumu dino dapu dahai nga okonko inot inindamo ombo ot", "ongobangku nga indomo om kobungahan do valai iti ka di kurudong poibako no i bangku tinutu sid", "onsung sampai noromut ngavi tu asanda iosido do bai bangku ot inihim om ino valai o navi mamatai. na", "nokebak po dau ihimo no dau it ongomolohing dau om it obpinai dau. na it ama sid abai o kinapatazon tu", "minindakod it ama sid abai manganu di rabpo dau nga a po nanu notuhak no na minatai sid abai. na it idi", "dau sumoliu ogi tu okonko nengat do varo mangazou. siri ogid navaon na notibas no minatai no siri.", "na it obpinai dau do kusai sid natad o kinapatazon tu mongogusa no dit muli no i bakaka nga amu", "nakasaap. na i kotuaan dau osodu sodu sid valai tu iri no gima ot ohijau hijau. nokuro ong notopuan dot", "damat nga amui matai koduruk. na pongitungan dau i tolu po i bakaka apataii gusao nga amui otopot ko", "napatai dau tu okugui no laid ong iosido. na kodung napatai no i kotuaan pudungo no di bakaka it ulu tu", "iti no it kurudong diti ka. kodung iadino tu mad ialo no ot ohijau ei ialo no beti ot i kurudong ka di", "bakaka om pudungo no i liou om suluho no om korovingai no om sandango no muli.", "na kemot nopo di kurudong dot osodu sid valai it pinatazon dit kotuaan dau pogihad iosido om mulio no", "sid valai vagu pengkokodim no ino no boros di kurudong isai po o nobi diti valai diti? manjadi kada kou ", "no kekum mangambat. okonko mangazou oku diti. ioku no diti ot i kurudong no i harapan diti valai siti.", "ambato oku dikou ka di kurudong. adeh titimpa no dit ondu sid tiningusan do valai adeh aka ioku no ", "beti o nobi nga atag ogi ino nokouli ko no dino ka dit ondu. o ai atag no beno ka di kurudong dot ikaui ", "no ot napasi siti. bang iadino tuturanai oku ka. ai aso bo tuturanon dino ka dit ondu tu it adau di", "kinapanahan nu diri susuvab po diri kinorikatan di mangazou. manjadi kotoluvon ko gima sid govuton.", "biano kouli i bakaka. koduvo not adau siti iti. nga nakalan okoi ka dit ondu tu iti no nakakal dahai", "okonko nengat dot varo mangazou. gulu po i sid ongososogohon ot aso kouli sid valai. bai ino mibo sid", "tagad aso kouli sid valai. nohinaan no itit ulun do valai om suvango ogi iti valai. nga okonko nakasaap po.", "nokuro ong ei i aka i obpinai nu i kotuaan nga amu nakasaap. na kuran po ka di kurudong pengkaa dino.", "rontob nopo kito po diti aso no kopisavaan to diti ka di kurudong. ioku diti amu oku mintoron mogihim", "diti ong a po emot i bakaka diri. ino nopo pongo hondom no i molohing nu. iatod ku ikau tu song ", "", "pongitungan ku ong a ku iatod ku ikau oviton ku ikau mirimpanau okonko kogoos ko no dino tu bai", "ondu ko ka.", "adeh boros dit ondu kada no iadino. kadapo it ama nu om it ongobpinai nu om it ongomolohing to", "minatai no ngavi om ikau po mogihim po do kapatazan ka dit ondu. ei amu ka di kurudong pogihim no", "do varis nu pongohondom no dot siombo i varis nu dot osomok om varis dit molohing nu ka. ei varo no ", "ka dit ondu baik osodu siti ino varis dinot ama ku pinsan kenduvo dit ama ku. antad siti ong sumarap no", "mamanau sangadau mamanau ka dit ondu om korikot ogi. na ino kabarasan ku dot a koho ku dot", "mamanau ko no ka dit ondu. au kito ma diti napangaan do hukum. manjadi nga ong iadno ko avantang o", "vangun to okonko iadko pinotondtolo o mogontong kito no ong kouli ko sid govuton ka dit ondu. ioku ma ", "ka di kurudong asot andaman ku diti do kuran ong didino tu osusa i ginavo ku. ino pogi pongodompihot ", "ka di kurudong potodon tekau.", "na mongodompihot it ondu tu okonko nohinaan ino barang do valai nga ombo nopo mad ovit ovit dau", "mongodompihot do kosulungan tu kakali ong it akanon nga amu osusa iri no ong kakan no laid. nga ino", "kosulung ot pingovitan ioti. i kurudong dino navagatan nopo sulung tu pinompon ino sulung do valai.", "rontob it ovit novit no mamanau. nga siumarap ioti dino mamanau sumakai po it adau amu no kogoos it", "ondu mamanau tu bai osodu ino panahon. nga panganu ino kurudong do kazu om tongkonon no dau it", "piningbabaan dot ondu om posokoon it ondu sid kazap dau om pamanau no i kurudong. na rumuhuk po it", "adau korikot no. tu it vatu dot avazaan di kurudong osukab om asadu banalko magavi mamanau. na sid", "natod ogi ma ovongoo it molohing dot ondu. nokokuro kou ka tu iadino kou? ka di molohing dit ondu. ei", "okonko nokokuro keti ka di kurudong iokoi diti nonong dot osusa. susa dot monombitil okon. susa dot", "sumakit okon. nga norikatan do mangazou no valai dahai. tu nokoling okoi. duvo okoi no ot napasi ka di", "kurudong hizaan dot sid tanga do govuton. manjadi uli oku do bai manuk sampakok dit binatang za. na", "iatod ku siti i ade tu ei ioku diti o mirimpanau beti monusul di bakaka ka di kurudong tu osusa i ginavo ", "ku ong a emot ka. adeh boros di molohing dit ondu atag neno. nga ino mamanau ko no sori ong i dikau", "do ginavo ka di molohing dit ondu a milo milo nga mamanau ko ka. ong dohon do pongitungan amu", "koho. kali atag ong kositi kou no. mintoron kou siti dahai do pomogunan tu ino mad okonko avantang inoi", "kosungguvo dino hukum dikou dino. kiavantang no om uli kou. nga aso nunu nunu i valai dikou. sionggo", "dot a kou mogontong dino ka di molohing dit ondu tu nening dau i kinapangaan do hukum. manjadi iti ogi", "om duvo kou po nga rumundun koui ka di molohing dit ondu amu atamaan ong iadino ka. ei amu ka di", "kurudong osusa ino ginavo ku. ei amu ka di molohing dit ondu kadan no mamanau. mazad dit ogorot", "banal i kurudong do mamanau boros di molohing dit ondu kuozon poko. rontob nopo nga mitutun kou ", "no dino turu sodop. kiro kiro ka di molohing dit ondu adat tu kopisavo kou no ma gima diti. nga ino", "kinotuntulo dino iadino ino valai dikou. manjadi kadan nopo ong oikum. pitutun kou no turu sodop.", "manjadi osukup dot turu sodop ombo kekau ka. na amu ko guvailan ka.", "na nakun no di kurudong ino gima dino. manjadi nosukup no ino turu sodop kogi gima boros di", "kurudong iti diti mintoron ko siti dioti. ioku diti ong amu penduvo i janji diti. mamanau oku biano ino", "suvab ka. ei kadan no ka dit ondu tu ioku diti opurimanan ku mad kitizan oku ka. ei amu ka di", "kurudong fasal ong ino tizan nu ali alii ioku diti mamanaui biano. ei amu ka dit ondu kadan no", "mamanau. a ko kouli siti ong kapanau ka dit ondu ka di savo di kurudong tu nasavo no beno. ei kouli ka", "di kurudong. nokokuro dot a kouli? nga alaid miguvail na nokoturut it ondu tu ei ogorot i kurudong kagi", "om okonko milo it ondu hovudan nga mamanau i kurudong.", "na ino kinovidan di kurudong nobo dino turu ino rabpo dau do nopili ngavi ino rabpo dino om", "tandanai po di kurudong do karabai ino rabpo tu ei mad dumazou dot mongohigak di ginavo. ino karabau", "dino burambon do banal ko kiuni nga pinopiampaping it avak do karabau om pamanau no. nga okuro ong", "", "atanod no sinod valai nga oining no ino karabau di kurudong. na sumodop po iri nokorikot no i kurudong", "i tuhunan sid dau. na ino sarip sid natad dau ba kurudong ka di sarip siombo ko ka? ei sarip ka di", "kurudong aso siombo no diti. mamanau oku diti monusul oku dot inantadon dit ongoulun do bakaka.", "manjadi ohuro sarip sionggo o vinazaan di bakaka di minuli? siti no ka? ka di kurudong. siti ka di sarip.", "ba piro po i bakaka o nokouli? ka. tolu po ka di sarip. na mionong no i tuturan di savo ku ka. nga", "nokokuro tu navi i binatang dikou ka di sarip? a otoron oku hiza di nokoling oku ka. ong na kiboros di", "bakaka dot i minanandang dot ulu itit ulu diti di kurudong dot ulu ka. ei okon beri ka di kurudong. bai", "kotutunan ku iri. otutunan nu sarip ong dohon dot ulu ka di kurudong tu koturuan sasandangon nga", "kakali mungarit it nipon ku ong dohon dot ulu sandangon.", "ba okuro ka di sarip siombo ko ka? ka di sarip. mamanau iti biano ka di kurudong mogihim di", "pomogunan do bakaka ka. ino pogi sarip pintolu do mongohondom nga siombo i pomogunan di bakaka?", "ai adok kurudong ka di sarip aso suhuon i pomogunan do bakaka. osodu. tu i nokorikot sinod", "pomogunan do bakaka dino ka di sarip i pot aki ku. ioku po i pot ama ku om ioku diti amu po nokorikot", "sori rontob habal habal it ening ku. kagi ma sarip ka di kurudong songkuro kosodu? pirot adau mamanau", "antad siti ka di kurudong. ong lazagon ka di sarip koturuan lumazag om korikot ko sori. ai ong ioku", "kelo ka di kurudong kotoluvan korikot oku. ino po sarip tahakai oku dot alud dot agazo tolu no ropo", "kosongou ot izan dot alud om turu no ropo kanaru ot alud tahak dohon. ei amu ka di sarip kadan no iadino", "kurudong. osusa ko no dino nga mamanau ko sori ka di sarip. kali ka di sarip pengkaa dino. mintoron ", "ko sid valai ku. onuvon tekau do mangahatul do pomogunan ku ka di sarip. ei amu ka di kurudong ", "okonko ino ot tomodon ku diti. kali tahakai oku dot alud sarip ka di kurudong. ei amu ka di sarip. om", "amu mangasip dohon na patazon tekau ka di kurudong. bang iadino ka di sarip pengkuro po. onuvo no", "inot alud ku. tolu no ropo inot izan dilo kosongoho. turu no ropo kanaru. nga kigagau ko ka? ka di", "kurudong. aso ka di sarip. ei amu ka di kurudong kigagau ko dino. na varo no gagau dino ka di sarip ", "", "tinung kusan. ino gagau dino iadko rongobon kalaab om tolu no rangau kolombon ino kokovidan. tu i pot", "angaki dau sanganu dino gagau nga tinungkusan ino sarip. nga a nakagau gau tu asot kaganti dit aki do", "kahakang. nga ka di kurudong iti o pakazon ku kagau.", "na koho i sarip onuvon di kurudong ino gagau om udanon nga nokoudan po i kurudong dino nososod", "inot alud tu banalko avagat om gumovo i kurudong dino. nga sakajab no titimpanon di sarip mad mulud ", "tulud noimot sid tanga do rahat do merad do valai sumukab i rahat do gouvon banalko ahakang. na", "mongogorung no ino vaig di gouvon di kurudong. na antad di sasarap tanga hari po it adau om nokorikot ", "no do valai. ino valai dino anaru nga okonko dang silam dang momogun. bai osomok sid rahat o", "pinavalazan nga tumudu i kurudong. ba siombo ko ka? ka dit ulun sino. siombo diti kurudong ka. ai", "monusul di pomo gunan do bakaka ka di kurudong. ino ogi tanganai oku dikou siombo i pomogunan do", "bakaka. adeh boros dit ulun sino kurudong osodu ino pomogunan do bakaka. tu ino no kiroo. ino pot", "mad angaki za mangon do varo korikot sori. nga sionggo o polombusan ka di kurudong. ei sinoi ka dit", "ulun sino. nga amu kentoron ka di kurudong mitalib oku.", "nga ogulou no i valai mangahavud di kurudong kadan no kilombus kurudong mintoron ko siti nga", "milombus no i kurudong. rumato po sid burul it adau nga nokorikot no i kurudong do valai. ino dino nga", "anarui. nga ino dino ong korikot i kurudong nga mongoduat dot siombo ko i kolom busan di kurudong.", "boros di kurudong au asot duaton diti monusul oku do pomogunan do bakaka ino pogi tanganai oku", "dikou dot siombo o pomogunan do bakaka. ai adeh kurudong ka dinot ulun sino. osodu po bakaka. tu i ", "pot aki za nokorikot. manjadi boros di kurudong atag no beno. tudukai oku dikou do vazaan ku. na", "boros dit ongoulun sino ei sino no tanga do rahat o vazaan nu ka. na pilombus no i kurudong.", "na okonko intoron i kurudong dino sodop adau mamanau. mazad po di mongingkukuuk i manuk di", "minsusuvab na nokorikot no do valai kotolu o valai. na ino dino ogulou ogi it ulun paapit tu sodopi. na", "oimoti i kurudong sind tanga rahat tu ododos i rahat do koduung mitalib i kurudong tu banalko magavi", "gumau boros dit ulun sino adeh kurudong apit po ka. siombo ko iti ka. au monusul oku di pomogunan", "do bakaka ka di kurudong. ei ino monusul bo nga mapit po ka dit ulun sino. ei amu nobo iti ka di", "kurudong. ino pogi bang andaman po dikou i pomogunan do bakaka tuturanai oku dikou songkuro po om", "korikot oku ka. na boros dit ulun sino a no osodu banal kurudong ilo pot valai di tumpu. banal ong ino", "pomogunan do bakaka osodu po. ong ilot valai di tumpu ilo tuhunan dit ongoulun do bakaka sori ka dit", "ulun sino. au apat po pomogunan otoliban om orikot ka. bai aso po nokorikot dahai nga atarang no habal ", "ei na milombus oku ka di kurudong atarang no ino om pilombus no. na talangan palad do sasarap", "nokorikot it valai do kaapat. ino valai dino nga dinuat no di kurudong dot elaani i bakaka om amu. nga", "elaan ka dioti. rontob no kumapit po kurudong ka. na ino sid kaapat dino kiumapit i kurudong dot", "koduruk. na kodung nakapit pogi ma turunai no it ulun om umpugai no it ulun tuminong mongoduat no", "humabal no. pogi ma nga amu tantu mambat i kurudong tu oruol i ginavo dau dit a po korikot iosido sid", "pomogunan do bakaka. na boros dit ongoulun sino adeh kurudong kada kilombus intorono no sid valai ", "za. nga it toriso iso ogi it angaanak dit ongoondu sino dino iduan it anganak. kadan dot a kemot i", "kurudong nga ogulou om kehad dino binatang tu mogihad inot angaanak tu kovihi memot it ongoulun do", "valai. na pilombus no i kurudong di nokinggat iosido om nokinum.", "antad di nokosilau no it adau mangahab sid sasakazan it adau vagu di koduvo no it adau dino nokorikot ", "no do valai. na ino valai di kolimo no. na dinuat no di kurudong na ino dino pinapit di kurudong tu", "alambatan i kurudong nokorikot sino dino. na minapit no i kurudong. mantad di tanga sumakai muli ", "pulid po it adau pilombus no i kurudong. na rumato po sid burul inot adau om nokorikot no do valai ", "", "koonom. na ino dino okon noko baiko it angaanak ot gumulou giumulou kavi i valai. adeh kurudong ", "kadan kilombus intoron ko sid dahai ka. ei amu ka di kurudong amu mapit iti diti ka di kurudong ong", "biano. ei amu ka dit ulun sinapit po ka. ei amu minapit i kurudong ino pogi ioku diti amu kapit diti tu", "tudukai oku dikou do tuhunan sori ka. na boros dit ulun sino osomok nobo. iokoi diti sinod tumpu ot", "pangkalan dahai dit nunu nopo it ijuval dahai antava kumut basi nunu nopo i dagangon dahai sinod ilo", "tumpu dilo pangadagangon dahai tu ilo tumpu banal ko lumundu siti ka. adeh kodungko kemot ko do", "valai dot otimpan sid rahat nga kisokup dot amas silot tiningusan om vatu nopo om nengkakat no do valai", "om kitiningulun do raja silod navaon do valai. na valai dilot tumpu. ilot valai dot tumpu dilo ka dit ulun", "dino inturu nokosukabai na aso po nobubus do sahat tu banalko avantang. na atag nobeno ka di", "kurudong. elaan ku ino ioku no om milombus no om pamanau no na tanga sodop no om tilobu no sid", "pangkalan do tumpu. na nokinengatan di kurudong i pangkalan do tumpu na miantan dot tiningulun do", "banalko avantang. dot siri ogit pangkalan i kurudong dino pokogos dit alud dau. na kasamung dit uripon di", "tumpu tu inot uripon dit tumpu dino banalko ogumu adeh isai ko diti ka dit ongouripon. ai ioku diti ka", "di kurudong. bai isai o ngaran nu ka. i kurudong ka di kurudong. ba nunu o tomod nu ka dit uripon di", "tumpu. agazo o tomod ku ka di kurudong monusul oku di pomogunan do bakaka. okuro ka siti no ka", "pangkalan di bakaka? ka. siti no ka dit ongouripon. ba antad siti ka di kurudong songkuro ko po", "kosodu? ka. a ku elaan ikau manalahas ka dit uripon. suvai korikot ko silot umpu dino. na bang ino i", "kurudong ko bala ka tumindal ko bo dino tu bang okonko ikau korikot siti ka dit uripon osusa tu kisukoi", "sitid pangkalan do tumpu diti. izapo no i linaangan diti ka dit uripon iso laang katahak dot hopod sen.", "manjadi inot pangkalan dino antad no sid rahat pengrikot sid valai do tumpu pantaran dot banalko", "avantang do pantaran. na i kagama do sukoi isot ihud dot ulun tiihidon dot uripon do monuo isot ihud", "tiihidon tu rumosi asakau na hopod sen. insan laang.", "na korikot po sid valai dot tumpu tanid no it uripon di minogulu di mongintahan. nga kotolu no i", "tumpu. noimot po di tumpu i kurudong ba isai i ngaran nu? ka di tumpu. kurudong ka di kurudong.", "adeh ka di tumpu kadan ko kilombus ong i kurudong ko no mala. nokuro ka di kurudong. osian ko ka", "di tumpu. ba nunu it kosian ko ka. ai atok ong i pomogunan do bakaka ka di tumpu ogumu o kabalan.", "tu ino pomogunan do bakaka dino aso no pinoomit omitan do kobol sid dohon. antad po didiri po ka di", "tumpu sid dohon nga o pinoomitan di kokobol. manjadi ka di kurudong songkuro no o kokobol nu ka. ai", "ong biano tu lumohing oku no ka di tumpu okurang o kobol. korudong na inema imatai do bibidon ilo", "pasok. kovilizon di kurudong i pasok onom mirilit dot napasagi dot sandangau dangau ino pinosogizan do", "basi na atali di tumpu totolizan. ikau dino amu nakatali ka di tumpu. tau no ka do kurudong. na okuro ", "ka oboli no rumikot silo. au kavasa ka di tumpu. na imatan no tumpu ong ioku ka di kurudong om", "rikoto no om pitiko no dot unturu i basi nga nogutas tu banalko osukup do pirobuk do basi. adeh banal ", "no ka di tumpu kabalan no kurudong ka di tumpu. nga pengkaa dino iginit kilo basi ku ko ikau gutaso ", "no ino rabpo nu ka ombo kogutas dilo basi kotogu ko dot bakaka tu ilo basi dilo ong dangol dot okonko", "nopili kumapit silo barani basi barani na tumoronong i kurudong siri om vutuso no i rabpo dau turu om", "potibaso no nga sampai koonom i rabpo dino riumiliti dot a milod langkabon nakakapit. i koturu i rabpo di", "kurudong nga narangab a kotogu. nga ka di tumpu kadan no rumikot sid bakaka. bakaka ka di tumpu ", "kazu dot olombon ong gagau siniliu rinobuk. basi dot iadino kokodou ino pisoson silihon dot pohobuk. a ", "ko guna sorid dino ka di tumpu. ai amu ka di kurudong tumpu amu po elaan ong i kurudong. ong", "pitiko no di kurudong dot unturu it tinibas dau dot rabpo dau nga a kotogu ong i rabpo ong kopitik dot", "unturu nga nitalib ka. ei adeh ka di tumpu kurudong banal noko kabalan ko ong iadino. ong iadino", "kurudong kadan no lumombus. tahakan tekau i kovosihan ka di tumpu. amu oku ka di kurudong ", "lumombus oku diti ka. ei amu ka di tumpu pongining no di boros ku. ong mongining ko ogi dohon ka", "di tumpu tahakan tekau do kovosihan. iti no it itahak ku dikau. ino pomogunan do bakaka dino banalko", "koubasan ku. manjadi ong ponggilon ku ilot ulun sori dilo dot ino no boros ku dino dot moginakan oku", "", "dot ahatul o gama moginakan tu huntadon ku mogidu siti maliu oku do pomogunan kangku. manjadi ondu", "kusai angaanak ongosukod okuro ong lumohing no banal gam mitompuzungon kadan no dot amu", "mamanau siti tu humuntad oku kangku dilo amu milod dot a mamanau ngavi it ongoulun do bakaka ka di", "tumpu. ei ioku ma ka di kuru dong okonko a aharap oku dikau tumpu nga tirikot oku di pomogunan do", "bakaka.", "ei adeh ka di tumpu kadan nobo tu ino kovosihan ku sid dikau ka di tumpu mangagama oku do", "guakap dot banal ko ongogagazo o gunakap ku iadko valai dot avantang tu rumosi oku ko elaan dino", "bakaka do mamatai dau. manjadi silihon ku dot valai dot avantang na mad okonko dulung tipamatai o", "buatan ka di tumpu supaya amu rumosi it ongoulun do bakaka. na opongo po o valai dino monginomol ", "oku tu inot kinomol dino bahagi dit ulun sid bakaka. ombo nopo it ulun di noligou it tanid i pomogunan ka", "di tumpu na okonko penumon. bai it ulun bakaka. ei amu ka di kurudong lumombus oku diti tudukai ", "oku o ralan. ei amu ka di tumpu. kurudong tanganan tekau ka di tumpu. pomogunan do bakaka sitid", "dondtol tolu mitumpuk o binatang nga tolu no kabalan. ilo sid lombus ka di tumpu turu mitumpuk o", "binatang nga turu no banalko harapan diolo. ilo pintindakan diolo ilo kabalan ka di tumpu mirantai do", "tiningusan do valai aso lopoi. manjadi iso po ma ot okosog ko tumindak ka di tumpu koturunan sid savat", "dino kakali dot sasahavan po tu turu ilo sori. tolu it sitid dondtol hopod o kabalan banal. nga sumondot ko", "iad sino nga varoi i manahau ka di tumpu. siombo siombo sondoton nu varoi manahau dikau. manjadi", "kadan ko kilombus ka di tumpu apatai ko dino ka. kali pengkaa dino ka di tumpu. bang mangasip ko", "dohon ipasavo ku dikau dilot anak ku do komulakan. ei amu oku ka di kurudong. kisavo ku no diti ei", "ioku ma ka di tumpu savo ko po ma sovooi ilot anak ku do komulakan. kali valai nga tahakan tekau ", "barang nga tahakan tekau. pangazan nga tahakan tekau. uripon nga tahakan tekau ka di tumpu.", "nga kopongitung i kurudong hangog po. nga kuozon po tumpu ka sukul om okonko monipu ko", "dohon. ei amu ka di tumpu amu oku monipu dikau. na nakun no di kurudong i iadino dot a nokolombus", "i kurudong sid valai do bakaka. na osinang i ginavo di tumpu tu ei banalko kenginan dau i kurudong.", "ponuhu no i tumpu dit ongouri pon dau. muripon ka di tumpu pangagama kou do valai dot banalko", "ongovavantang o valai gamaon dikou. manjadi tanid no monginomol tanid no mangagama do valai tu", "kenginan ku ka di tumpu koturuan no opongo. na mihas no it ongouripon mogihim do kazu mogihim do", "taap nga banal banal koturuan no nokopongo no ino ongokavavalazan dino. na inot ongokavavalazan dino ", "turu mitumpuki iadko it binatang do bakaka tu a oruson ulun do bakaka ong okonko iadino. na binaris i", "minangagama do valai tu it uogon dot tumpu ong okon a abaris i valai ohigong no it obik obik no", "mamatai dot ulun ong avuk no.", "manjadi ong abaris bantaranai no sid ongopialatan nga kodung avi no it iso i binatang nga tumompik no", "sid koduvo. na iadino i gama di tumpu mangahatul di valai. nopongo po i valai mangagama no i tumpu", "do kinomol nga i sid koturu i binatang na pongino mol nopo bahagi dit ongokabalan ginovulan do razun", "dot jaham no dot akanon jaham do kapatazan banalko pisarazun. kazu ong tirian i mizaui o kazu lumonot.", "na nopongo po mangagama inot tumpu dinot kenuman dot ulun ponuhu no i tumpu dit uripon dau", "mamanau mongoi dinot ulun do ba kaka. na nunu o boroson ku ka dit uripon. na ino no o boroson nu ka", "di tumpu. sinuhu oku di tumpu diti mongoi dikou tu iosido biano maliu no do pomogunan. manjadi engin", "humuntad dot aramai ramai sitid pomogunan tokou humuntad izau dot ongokoubasan dau sitid somok", "antava ikou no beti. nga kadan no dot a kou mamanau no ngavi tu ka ma di tumpu ondu kusai anak", "osukod okuro ong lumohing no gam tompuzungon kadan no dot amu mamanau ka di tumpu. ino pogi", "mongodompihot kou mamanau tokou no ka dit uripon.", "na mongodompihot no it ulun sino dino do mamamanau. na banal banal nokotoluvan antad di", "kinapanahan dit uripon om nga korikot ogi tu antad sinot valai no kotoluvan po mamanau om orikot ogi", "", "kenot tuhunan. nga gulu po korikot it ongolumohing om iri ogi it angaanak nopo om iri ogi it ongoondu ", "nopo om iri ogi it ongokusai nopo om nga iri ogi it ongokabalan. na nokorikot po ioti boros di tumpu ", "adeh kurudong kadan ko luman dak tu lumandak nopo dino otutunan ko dot ulun do bakaka. manjadi", "sumusut ko ka di tumpu. sumusut sid ongkob dikou tu sinod valai ku siti indakod kavi it ulun. nga", "sumusut sinod ongkob. lumopot po do kumut. bang boroson ku no dot zazaha i tokou no kangku nga", "mimbulai ko no ka di tumpu.", "na sumusut po i kurudong. na nokorikot no ngavi it ulun do bakaka sino panganu no i tumpu dit", "ongokakanan macam ginis o kakanan tu i kenginan di tumpu dot aso rumosi rosi it ongoulun do bakaka.", "ong i kakanan nga pilion inot ongovavantang ombo kovizahan mangakan dot ongokinulat. na nopongo po", "makan om noduat no dot ongovizau pongogom no dit tumpu it inumon nga inot uripon dau monuki turu i", "binatang kinam kinam po monuki nga sumuva sumoliu inot ongouripon dino ka mananggal dinot ulun", "sino om i songbak po amu mangkis. it a po avuk banal megol nopo. nga ogos ogos ong sumoliu i", "kurudong tu oining dau it ogulou nga a koho i tumpu kadan no sumoliu ong okonko kodimon ku ka.", "na mangavuk po it onom binatang tompikai no di tumpu penum do rasun it ongokabalan. na ngavi it", "inumon dot tumpu dino i ginovulan do rasun rontob a kovogui mingkakat inot ongokabalan nga matai.", "rontob lulumahan om a milo mingavoi gavoi tu lumohon om kengkakat no amu nga okonko mavuk. adeh ", "ka di tumpu bang iadino it ongo kabalan soliu no kurudong ka otibas tokou keno ka. zazahai tokou it", "ongoulun di minatai om it ahadan dino ka di tumpu. na sumoliu i kurudong na a nemot di tumpu it ondu", "di bakaka. turu tu nokosuvang sid ongkob dau nga a nemot dau a nemot penum. kemot imot po it ondu", "do bakaka pindolongoi adeh kurudong kada koi patazo ka gam sovoo okoi ka. ei ka di kurudong ", "kadan kobo iadino. tu okonko aso savo ku diti. ei amu ka dit ongondu nga i longoi dioti iadko", "manangdayang ko pogi ma tu ohiniza. iso monimpuun kurudong kurodong kada kou patayo gam", "sovoo okoi ka dit ongondu. nga ogulou no nga amu mongining i kurudong dino. rikoto no pogulu dit", "kurudong dinot ongokabalan om ginamai no di kurudong tinibas nga nabasan i sarip mogihim di rabpo do", "kotogu it panakasan di tumpu. adeh boros di sarip tumpu varo pot dohon dot rabpo do banalko otogu.", "na pangazai no di tumpu i sarip tu tumabang ngavi it ongosarip. sid natad di tumpu monodok dit", "ongoliou di bakaka tu iti no i hukum di tumpu sino kongoi po di sarip dino zazahai no di kurudong inot", "ongoulun dino. ei iadko marabok ukukon ino i liou mitimpalabok nopo.", ""]